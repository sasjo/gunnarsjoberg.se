---
title: "Mellan evigt ung och helt passé"
slug: mellan-evigt-ung-och-helt-passe
tags:
  - label: 'Norrbottens Kuriren, tema Insikt'
    permalink: norrbottens-kuriren-tema-insikt
hide_table_of_contents: true
---
När blir man egentligen gammal? Somliga tycks evigt unga medan andra blir som femtio innan de är tjugo. Vad betyder fysisk ålder och vad betyder sinnelag?

<!--truncate-->

Mycket är skrivet om åldrandet, och mer lär det bli i takt med att alla fyrtiotalister går i pension. Sannolikt kommer vi att möta fler och fler positiva skildringar av att ”bli gammal”. Begreppet blir mer och mer svårdefinierat. Frågan ”är du gammal” är snart leka knepig som ”tror du på Gud”. Det spontana svaret blir en motfråga: Vad menar du med gammal? Vad menar du med Gud?

Patricia Tudor-Sandahl har skrivit en bok om Den Tredje Åldern. Hon definierar den som perioden mellan 50-70 år medan andra menar att den infaller från 65 år och uppåt. Det kan vara lite förvirrande men än sen, osäkerheten är ett friskhetstecken. Frågan lever kvar: När är man gammal, när är man ung? 

Poängen med begreppet Den Tredje Åldern är att visa på möjligheterna. När du uppnått den har du också blivit vän med dig själv. Du kan acceptera det som blev och ta vara på det som kommer. Gå framåt med lätt böjda knän, inte bara av ökad kroppsvikt och värk utan också av mognad och ödmjukhet. En trygg insikt om att allting inte är så enkelt som det kan tyckas, men heller inte så svårt. I Den Tredje Åldern är du hemma och känner dig så. Det låter vackert.

I Spanien talar man om La Tercero Juventod, Den Tredje Ungdomen. Det låter underbart. Inte undra på att pensionärerna törs vandra lika stolta på stranden som alla modelejon. Varför reduceras till åskådare bara för att man hunnit leva mer än andra? 

Så vem är ung och vem är gammal? Spelar det egentligen någon roll? Är inte det viktiga att vi försöker bevara det bästa av alla åldrar? Att vi oavsett hur gamla vi är värnar nyfikenheten; i en tid som ständigt förändras finns ständigt nya upptäckter och lärdomar. Men också att vi vågar värna erfarenheten, en inre trygghet mot vilket allt nytt kan prövas. Att både vara modig och försiktig.

Så istället för att leva åtskilda på grund av ålder, med livsnäring hämtad ur antingen minnen eller drömmar, kan vi väl mötas en dag på den spanska stranden. Där kan vi dela erfarenheter, upptäcka nytt och lära oss mer. Leka och prata allvar, leva La Tercero Juventod.

Eller så stannar vi hemma och nynnar på Senare År av Ulf Lundell. Där sjunger han att fyrtio är din ungdoms ålderdom, femtio är din ålderdoms ungdom. Det låter vackert, till och med när han sjunger. Tänk om gränserna suddas ut och vi upptäcker vad vi är: Människor som delar liv.

/Gunnar Sjöberg.
