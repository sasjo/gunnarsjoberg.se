---
title: "Under livets båge"
slug: under-livets-bage
tags:
  - label: 'Norrbottens Kuriren, tema Insikt'
    permalink: norrbottens-kuriren-tema-insikt
hide_table_of_contents: true
---
Det går en båge från jul till påsk. Från helgen om Den Stora Födelsen till helgen om Den Stora Döden och Det Stora Livet. Däremellan gestaltas våra liv, under den bågen är människan satt att leva.

<!--truncate-->

Nu är Stilla Veckan, nu ska livet sammanfattas. Den som läser Bibeln möter segrarna, tron, vänskapen, festerna, sveken, våldet, döden, sorgen, tårarna, hoppet, tvivlet, förlåtelsen och löftet om nytt liv. Men det är ingen hemlighet; varje människa som vågar leva möter samma sak. 

Varje andetag är livets seger över döden. Vi andas ut allt som tynger, all skuld, alla misslyckande, allt oförsonat. Och vi andas in det som lyfter, nytt liv, frisk luft, förlåtelse.

Livet är ett ständigt pågående val. Vi kan välja livet och vi kan välja döden. Vi kan välja att se det goda eller det onda, att se bristerna eller begåvningarna, att se vad vi har eller vad vi saknar.

Vi kan också vara kloka; välja att se både ock men sträva efter det som ger glädje.

Förr i tiden fanns nåt som hette Långfredag och det var verkligen en lång, lång fredag. En dag då alla ”borden” och ”måsten” lades åt sidan för en enda lång begrundan. Ett stilla andetag som öppnade för en insikt om vad som var viktigt, vad som verkligen betydde nånting. Lägg vardagens bestyr åt sidan och begrunda vad som är väsentligt, samla dig inför helgen om Den Stora Döden och Det Stora Livet. Så var tanken.

Nu hyperventilerar vi för att hänga med i veckotidningarnas tips inför sommaren. Skit i döden, nu handlar det om att ha kul. Hello Luleå… Norrbotten…Världen…är ni med? Tio kilo ner innan sommarn! Skit i livet, nu handlar det om att bli smal.

Åh, artikeln här bredvid handlar om utbrändhet och jag har inga goda råd att ge. Annat än att försöka leva så mycket som möjligt under den där bågen. Ta skydd under bågen, döden hör till livet men det finns ett löfte om mer, mycket mer. Försök acceptera att somligt dör och somligt får nytt liv. Så är livet, nånting inom oss dör varje dag medan nånting annat föds. 

Jag hör hur ytlig jag låter, jag kan bara lita till att du ser orden mellan raderna. Kom låt oss leva medan vi lever!

Låt inte ditt liv sluta med en långfredag. Gör som krokusarna, sök ljuset. Eller gör som evangeliets Maria, stå kvar och gråt. Ställ dig inför tomheten, kanske gömmer sig livet just där. Maria såg livet genom sina tårar.

Fortsätt andas till påskdagen. Stenarna i ditt liv ska vältras bort. Allting ska börja leva igen. Jag lovar, våra liv är bara början.

/Gunnar Sjöberg
