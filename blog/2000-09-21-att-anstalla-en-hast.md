---
title: "Att anställa en häst"
slug: att-anstalla-en-hast
tags:
  - label: 'Näringsliv Norrbotten'
    permalink: naringsliv-norrbotten
hide_table_of_contents: true
---
I höst har familjeföretaget Hästens annonserat efter nya säljare av den där sängen ni vet, den som påstås vara världens skönaste. Jag säger ingenting om sängen, den är säkert skön, fast jag stoppar hellre pengarna i madrassen än lägger dom på hästhår och fjädrar. Vad jag säger någonting om är annonsen.

<!--truncate-->

”När du följer vårt sätt att arbeta kommer du snart att ha en inkomst på 60.000 kr per  
månad”, lovar familjen och jag anar ett snett leende, ett riktigt dollargrin. De flesta brott sker inom familjer, så ingen behöver fråga var haken ligger, den är uppenbar: ”Du ska vara beredd att satsa dygnets alla värdefulla timmar i avsikt att lyckas fullständigt i ditt yrke och som representant för Hästens”. Det ekar från Frestelsens berg och jag hoppas ingen ska falla för lockropet.

Hästens kräver total underkastelse. Med repliker som hämtade ur amerikanska B-filmer krävs att säljaren ska vara ”en av de bästa bland de bästa”. Han eller hon ska vara ”frälst” i sängar, älska order och kunder och samtidigt ha glimten i ögat. Dessutom ska den stackarn vara snabb, ansvarig, en otålig blåslampa, skärpt, allvarlig och, fast jag förstår inte hur, angelägen. Och bildskön, eftersom foto ska medsändas ansökan.

Hästens inte bara säljer hästar, de vill tydligen anställa hästar också. Arbetshästar som är beredda att gå i döden för ”familjen” eller åtminstone för den utlovade provisionen. Sängarnas livslängd påstås vara 25 år, jag undrar hur länge säljaren håller. Det vill till att vara hästhandlare på 2000-talet.

Kanske är jag onödigt spydig; man kan ju välja att se annonsen bara som en spegel av vår tid. Allting går att köpa, även människans själ, bara löftet om stora pengar är tillräckligt stort. Bakom löftet gömmer sig drömmen om frihet, den frihet vi tror att bara pengar kan ge. Och just i denna dröm ligger frestelsens triumf, drömmen om ett oberoende liv. Vår tids största illusion är att den som vinner alla pengar vinner hela livets härlighet.

Stå emot, vill jag säga, till mig själv och alla andra, för det är så lätt att falla. Och till den som svarat på Hästens annons är mitt enkla råd detta: Hold your horses. Visst är ditt liv mer värt än 60.000 spänn per månad?

/Gunnar Sjöberg
