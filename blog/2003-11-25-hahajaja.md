---
title: "Håhåjaja"
slug: hahajaja
tags:
  - label: 'Norrbottens Kuriren, tema Insikt'
    permalink: norrbottens-kuriren-tema-insikt
hide_table_of_contents: true
---
Håhåjaja. Jag har alltid haft svårt för kategoriseringar, allra mest människor som kategoriserar sig själva. Typ ”jag är en spjuver”. Tråkigare människor finns inte. Eller föreläsare som delar in människor i ”Disko-Dick”, ”Lata Lisa” och ”Röjar-Roger” och tror sig förklara världen på det sättet. Håhåjaja. 

<!--truncate-->

Jag känner ingen som passar in någonstans.

Jag har också svårt för kommentarer som ”vad var det jag sa”. Det låter som att hela livet skulle gå ut på att bevisa en förutbestämd formel. Vad ska man svara… Grattis?

Allting går att tolka och anstränger vi oss riktigt mycket kanske vi kan få våra liv att se ut som en rät vinkel eller rak linje. Åtminstone så länge vi ser allting genom backspegeln. Men hur trist är inte ett sådant liv? 

Då är det bättre att säga ”shit happens” och gå vidare. Åka off pist. Söka framtiden.

I artikeln bredvid möter vi ett rekord i kategorisering och ”vad var det jag sa-tristess”. Man ska tydligen svara på en massa frågor som sedan visar vilken siffra man är mellan ett och nio. Jaja, det låter som vilken variant som helst av Vecko-Revyns ”Testa dig själv”. 

Det kallas enneagram och dess förespråkare Micke Malm har högre ambitioner än Vecko-Revyn. De nio siffrorna handlar om människans nio personligheter. Jag läser och förstår inte. 

Metoden påstås vara hundra år gammal. Jaha. Min farfar blev 89.

Livet är alldeles för komplicerat för att rymmas på en skala mellan ett och nio. Dessutom är det väl så att hur noga man än fyller i alla dessa tester så blir man aldrig en fullpoängare. Kanske är det också det som är meningen. Vid nästa kurs eller i nästa nummer uppenbaras ännu en metod, ännu ett löfte om att begripa sig själv.

Det är väl okej så länge vi skrattar åt det. Men Micke Malm blandar också in Hippokrates, CG Jung, Kretschmer, Kristus och Buddha i sammanhanget. Håhåjaja. Vad har dom gjort för ont för att hamna i detta sällskap?

Tacka vet jag Aftonbladets Söndagsbilaga.

Det finns inga metoder att styra livet, inga förklaringsmodeller som besvarar alla gåtor. Livet är ett skeende, ett pulsslag i universum som vi för ett kort ögonblick får känna av. Att leva är en chansning och det finns ingen Ulf Ekman, Micke Malm eller New Age-profet som kan få allting att stämma.

Jag gillar Jesus. Ha sa att anden blåser vart den vill och att livet handlar om frihet. Låt inga enneagram, kilogram eller diagram begränsa dig.

Förresten. Micke Malm säger att Bush är en sexa och Saddam en åtta. Håhåjaja. Jag tycker dom är nollor.

/Gunnar Sjöberg
