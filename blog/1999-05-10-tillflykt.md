---
title: "Tillflykt"
slug: tillflykt
tags:
  - label: 'Norrbottens Kuriren, Kultur'
    permalink: norrbottens-kuriren-kultur
hide_table_of_contents: true
---
Det finns en by strax norr om Vindeln som heter Tillflykten. Där måste vara vacker, vänligt och vilsamt. Gott om väggar för både lä, skugga och sol.

<!--truncate-->

En frisk källa behöver både inflöde och utflöde. På samma sätt behöver alla, förr eller senare, en tillflyktsort. Någonstans att andas in, gömma sig, bara vara. Ett inre rum eller ett yttre. Ett andrum.

Fast vi egentligen vet bättre, hetsar vi varandra att ständigt vara på G. På topp. Ta vara på alla möjligheter. Vara uppkopplad, uppdaterad, upplyst. Och uppjagad.

Ock visst, det är bra om vi kan ta vara på varje dag som vore det den sista. Men å andra sidan; Vad är det för fel i att tillbringa den sista av livets alla dagar i solsken mot en lävägg i en by strax norr om Vindeln som heter Tillflykten.

/Gunnar Sjöberg
