---
title: "Företagaranda"
slug: foretagaranda
tags:
  - label: 'Näringsliv Norrbotten'
    permalink: naringsliv-norrbotten
hide_table_of_contents: true
---
Visst låter det sorgligt att jobba i ett ensamföretag? Varför ska jag gå till jobbet om det enda jag möter är jobb och mig själv? Läget, frågar dörrmattan. Knallar och går, svarar ensamföretagen.

<!--truncate-->

Det låter lite annorlunda om man kallar sig egen företagare. Ensamheten är då utbytt till nån slags egen styrka och självsäkerhet. Typ stå på egna ben, klara sig utan andra. Vad jobbar du med? Jasså, egen företagare. Jajjamensan, jag drar ihop till min egen lön. Bra karl reder sig själv.

Enskild firma då, hur låter det? Lite isolerat kanske, som om man undandrar sig andras inblick. Affärerna görs upp bakom nerdragna persienner och dörren alltid stängd. Typ.

Nä, så är det ju inte men kanske ligger det nånting i det. Jag har själv enskild firma, men betraktar mig som ganska social. Fördelen med att vara egen företagare är uppenbar: Du är dig själv, behöver inte kompromissa med någon annan. Full koll.

Nackdelen är lika uppenbar: Du är själv, har ingen att kompromissa med. Noll intryck.

Jag har skrivit förr att varje människa föds in i en relation. Jag har hänvisat till Immanuel Levínas och till och med Adam och Eva. Människan är tvåsam till sin natur. Inte nödvändigtvis i betydelsen parrelation, men däremot i betydelsen relation. No man is an island, skrev John Donne på 1600-talet och hur många artister har inte sjungit den dikten? Den sanningen tål att upprepas med andra ord. 

Varför skriver jag detta? Kanske för att slå ett slag för samhörigheten. Kanske för att ge stöd åt den som vill luta sig mot någon annan – antingen bilda gemensam firma eller åtminstone dela livsperspektiv. Kamrater, vi behöver varandra. Allt annat är en livslögn.

Jag tror att en bra egen företagare inser att världen alltid är större än den egna. En bra egen företagare har blivit kompis med sin egen insats, insett både dess vikt och viktlöshet. En bra egen företagare bejakar beroendet av andra som en stark människa inser att hon måste bli buren.

Det betyder att en kommun som uppmuntrar egna företag också uppmuntrar mänsklig växt och sammanhållning. God företagaranda handlar inte om att sko sig på andras bekostnad, utan om ömsesidig öppenhet och hjälp. Tillsammans är ordet, inte enskild.

/Gunnar Sjöberg
