---
title: "Sök glädjen"
slug: sok-gladjen
tags:
  - label: 'Norrbottens Kuriren, tema Insikt'
    permalink: norrbottens-kuriren-tema-insikt
hide_table_of_contents: true
---
Ingenting är sorgligare än blicken hos den avundsjuke. Det doftar förgrämelse ur hennes andedräkt och allt hon bjuder på smakar bittert. Avundsjuka är en dödlig sjukdom och det första som stryker med är livsglädjen.

<!--truncate-->

Vi kan bli friska av andras insikter och påminnelser. ”De mörka molnen skingras, se hur ljuset bryter fram igen. Jag vill hämta dig ur sorgen, från ett liv som har kört fast”, sjunger Ulf Lundell mitt i mörkaste december. 

Kom låt oss följa med! Låt den här julen bli ett kliv ut i ljuset. Fäst blicken på det liv du har omkring dig, istället för att låta den svepa lystet över andras liv. Flytta fokus. Visst, andra har det mycket bättre, mycket roligare, mycket lyckligare, mycket rikare än du. Men du har ju bara ditt liv att leva.

Avundsjuka växer ur ett tvivel på mitt värde. Mitt eget liv känns otillräckligt, medan andras verkar perfekt. Det är naturligtvis inte sant; bakom det som ser ut som den stora lyckan kan livet vara helt tomt. Och även i det liv som upplevs tomt finns stråk av glädje.

I artikeln här bredvid säger Verena Kast att avundsjukan ger livet brist på glädje. Så är det och därför är den dubbelt tragisk. Avundsjuka är en bristsjukdom.

Kom låt oss vända om! Låt oss göra som Predikaren skrev, betydligt tidigare och tyngre än Lundell. År 400 f. Kr formulerade han meningen med livet på följande sätt: Att finna glädjen mitt i all sin möda, det är en gåva från Gud.

Det är ett av mina favoritord ur Bibeln. Visst, livet är möda. Det finns en massa elände som drabbar oss, dessutom i olika mått. Somliga drabbas mycket, andra mindre. Så är det bara. Men det finns en insikt som sträcker sig längre än frågan ”varför skulle jag drabbas av detta?”. Insikten lyder: Även jag kan drabbas. Livet är fyllt av möda.

Istället för att låta rädsla, skadeglädje eller avundsjuka ta överhanden, kan jag medvetet sträva efter glädjen. Den faller inte ner från himlen så jag måste söka den själv. Bjuda in den i mitt liv. 

Jag tror faktiskt det är en medveten handling – vi är inga offer för olyckliga omständigheter. Den enda som verkligen kan påverka ditt liv är du själv. 

Så ge dig själv en julklapp; unna dig nånting som ger dig glädje och unna andra deras glädje. Gör något bara för din egen skull. Påminn dig om att du måste våga älska dig själv för att orka älska andra. 

Det får bli min tidiga julhälsning. Se ljuset i mörkret, se fotspåren i din inre öken. Sträva framåt. Det finns en glädje även i ditt liv. Sök den och du finner den, mitt i all möda.

/Gunnar Sjöberg
