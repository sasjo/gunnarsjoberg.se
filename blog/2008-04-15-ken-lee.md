---
title: "Ken lee"
slug: ken-lee
tags:
  - label: 'Norrbottens Kuriren, tema Insikt'
    permalink: norrbottens-kuriren-tema-insikt
hide_table_of_contents: true
---
Bara den som kan skratta är trovärdig i sitt gravallvar. Bara den som inser att arbetet inte är allt kan lägga all sin tid på det utan att gå under. Bara den som behåller en egen vrå i sitt inre rum kan släppa in andra utan att bli utplånad.

<!--truncate-->

Balans och perspektiv är några av livsmodets nycklar. Att kunna distansera sig till och med till det som fyller hela ens liv, hjärta och dagar. Utan dessa nycklar blir vi fångna, inlåsta i självförnekelse och självbegränsning. Och rädsla förstås, denna den största av fiender till livsglädje och livslust. Rädslan att förlora det enda som fyller vårt liv med mening ökar risken att förlora det. I Bibeln står det att rädsla inte ryms i kärleken, och den ryms inte heller i livsglädjen. Vi måste kunna distansera oss, inse att världen är full av vackra människor, att arbetet aldrig blir klart och att mina smarta tankar redan är tänkta av någon annan. Distans är en styrka, självdistans en gudagåva. 

Ken lee. Så lyder lösenordet för den fängslade. Jag hörde det märkliga uttrycket på YouTube, i ett klipp ur Bulgarian Idol. En kvinna vid namn Valentina Hasan sjöng Mariah Careys Without You men på sitt alldeles egna sätt. Hon kallade sången Ken Lee och sjöng ”Ken lee, tulibu dibu douchoo” med tydlig artikulation och ackuratess. Den engelska texten lyder ” I cant live if living is without you” och när juryn frågade vilket språk hon sjöng på, svarade hon förvånat: engelska. Hennes frimodighet smälte hjärtan, självförtroendet isberg. 

Varje vecka borde ha en Valentinas Dag. Det behövs ingen kommers runt firandet, inga prylar för att visa vad det handlar om. Det räcker med ett uppskattande ord till den som försöker, oavsett resultat. Ett överseende leende över den egna fåfängan och en varm blick till den som vågar något nytt. På Valentinas dag förlåter vi varandra och oss själva, vi gör en omstart och byter rädsla till glädje och nya tag.

Ken lee. Viska de orden till dig själv när rädslan tar dig i sitt grepp och du undviker det du egentligen vill eller behöver. Ken lee. Säg det till vännen som misslyckats och tror att världen går under bara för det och att alla chanser är brända. Ken lee. Säg det till arbetskamraten som aldrig är nöjd, aldrig gläds åt beröm och alltid ser det som hade kunnat göras bättre eller annorlunda. Ken lee. Ta stöd av den bulgariska idolen, låt hennes stolthet och mod flytta in i ditt hjärta och befria dig.

Livet är för viktigt för att inte tas på allvar. Ken lee, tulibu dibu douchoo.

/Gunnar Sjöberg
