---
title: "Kompisar ger kraft"
slug: kompisar-ger-kraft
tags:
  - label: 'Näringsliv Norrbotten'
    permalink: naringsliv-norrbotten
hide_table_of_contents: true
---
Min förra krönika hyllade Dick Gordon, den vänlige chefen. Nu tänker jag hylla hans kusin, den duktige arbetskamraten. Det är ett vackert ord, arbetskamrat. Vackert att vara, lyckligt att ha.

<!--truncate-->

Det finns många ord för arbetskamrat: Medarbetare eller arbetstagare, anställd eller underställd. Varje ord bär på en värdering – vad kallar du dem du har omkring dig? Vad är du själv?

En kamrat kan man lita på – alla behöver en kompis att snacka, vara tyst och göra saker med. En kamrat kan konsten att öppna sitt liv för andra, att släppa in och slappna av. Inte alltid se sitt eget intresse framför allt annat och alla andra. 

Bara den som bryr sig om världen utanför kan bli och få kamrat. Kloka ord som är lika viktiga för skolbarnen som skolstyrelsen.

De senaste veckorna har jag suttit i löneförhandling. Innan själva förhandlingen har vi i ledningsgruppen lönesatt personalen. Det är enormt svårt, roligt och utmanande. Jag vilar i den trygga insikten att ingen kommer någonsin att vara riktigt nöjd med sin lön. Allting är relativt, men lönen är väldigt relativ.

En indikator vi använt oss av har varit ”förmåga att se och bidra till helheten”. Det handlar om konsten att höja blicken och se sammanhanget, en förmåga som idag inte är alldeles självklar. För att göra karriär ska vi ofta vara våra egna agenter, stå på egna ben, leva vår dröm eller vad vi nu kallar det. Att i det läget bry sig om hur andra har det på jobbet blir bara en störning. Ändå är det väl det som är arbetets mening; vi gör det tillsammans och för någon fler än oss själva. Eller?

Arbetslag, används det ordet idag? Kanske har det ersatts av nätverk, men arbetskamrater förenas i en strävan som är betydligt djupare än vad ett nätverk kan erbjuda. Nätverkets styrka är dess utbytbarhet och begränsade perspektiv – det är inte meningen att man ska bli kompisar, bara hjälpa varandra att bli effektivare. Att vara arbetskamrat är däremot en långvarig relation som rymmer personliga perspektiv – du får ha en dålig dag på jobbet, en juste arbetskompis täcker upp för dig.

Därför är det viktigt kunna se och bidra till helheten. Därför är Dick Gordons kusin en underbar människa. Därför är det kul att jobba. En arbetskompis ger arbetskraft.

/Gunnar Sjöberg
