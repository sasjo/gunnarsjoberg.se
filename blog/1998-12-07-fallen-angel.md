---
title: "Fallen ängel"
slug: fallen-angel
tags:
  - label: 'Norrbottens Kuriren, Kultur'
    permalink: norrbottens-kuriren-kultur
hide_table_of_contents: true
---
Läste i en reklambroschyr att tomten ”påminner oss om julens största budskap. Att äta många pepparkakor och vara snäll”. Julevangelium enligt Mammon. För att få oss att stå ut i mörkret kränger de nitton meters lysdioder och en porslinsängel för 249 spänn. Jag tror det är en fallen ängel.

<!--truncate-->

Födelsegrottan har blivit som en bakelse av Gaudi. En sockersöt Maria, Josef som snickrar pepparkakshus och i krubban ett stillsamt barn av marsipan. På ängen dansar herdarna som små grodor medan änglarna sjunger Räven raskar. Och kungarna de komma, de komma från pepparkakeland.

Hur hamnade vi här frågar Ulf Lundell och det är lätt att sjunga med.

I jul ska jag bränna alla pepparkakor, hänga alla änglar och släcka alla ljus. Slänga allt som skymmer sikten och se vad som gömmer sig bakom tomheten. Låta nya tankar födas och se vart de leder. Vara en vis man.

/Gunnar Sjöberg
