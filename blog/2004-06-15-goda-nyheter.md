---
title: "Goda nyheter"
slug: goda-nyheter
tags:
  - label: 'Norrbottens Kuriren, tema Insikt'
    permalink: norrbottens-kuriren-tema-insikt
hide_table_of_contents: true
---
Vid skapelsens början vände sig Gud om efter varje dag och konstaterade att det var gott. Till och med den sjunde dagen, då Gud enligt myten inte gjorde annat än vilade, var en god dag. En riktig slappar-dag var det, så god att den blev helig.

<!--truncate-->

När vi människor vänder oss om och begrundar vår dag säger vi möjligen ”äsch”. Sällan säger vi att den var god, det är liksom förbjudet.” Peppar peppar, ta i trä” säger vi så fort vi uttryckt någon form av glädje och lycka. Som vore det naturliga tillståndet ondska och allmän otur.

Har du sett Michael Moore´s film ”Bowling for Columbine”? Visst, den är vinklad, men hans budskap är lika solklart som sant: Amerika är en nation som drivs av rädsla. Varje dag överöses amerikaner av de mest fruktansvärda nyheter: mördarbin kommer från Mexico, terrorister från grottorna, mördarbarn från skolorna och sjukdomar från kyssar. Enda sättet att skydda sig är att beväpna sig och ju fler vapen desto större rädsla. Åh, en sådan sorglig cirkel.

För egen del har jag under våren skrivit flera krönikor om vikten av att se svagheten, att benämna den och sedan lämna den. I denna sista krönika innan semestern vill jag skriva något lika viktigt; att se det goda, benämna det och bevara det.

Kom igen, låt oss samla på goda nyheter! Det betyder inte att vi ska blunda för vanvården av äldre, miljöförstöringen, sexuella trakasserier, slag på käften eller allt annat som är så fruktansvärt trist och onödigt. Det enda det betyder är att också se ljuset för att få rätt kontrast. Inte kan väl allt vara elände? Inte kan väl alla människor vara fiender? När du vänder dig om och ser på ditt liv, inte kan väl alla dagar ha varit onda? Eller?

Jag har skrivit om Aftonbladets löpsedeljournalistik – det är en mental förorening. TV3 sysslar med samma sak; förenklad förgrovning som gör oss blinda. Åh, må vi aldrig döma varandra som de dömer oss! Kom, låt oss söka det goda hos varandra!

Varje dag är en bonus. Det är sommar nu, ännu en sommar. Det hade ju kunnat vara slut, det hade kunnat vara ingenting alls. Men morgondagen är en sannolikhet, kom låt oss lita till den. Om det är eländigt kan det bara bli bättre, om det är toppen…tja, varför ska det inte vara toppen imorgon också?

Jag vet, jag låter jobbigt optimistisk men har du läst mina krönikor ett tag så förstår du nog vad jag menar. Skulle nu allt vara eländigt så kan du ju i alla fall försöka skratta åt eländet. Och njuta av en riktig Knutbymacka: Bondbröd med filadelfiaost.

God sommar!

/Gunnar Sjöberg
