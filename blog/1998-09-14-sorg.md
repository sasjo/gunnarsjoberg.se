---
title: "Sorg"
slug: sorg
tags:
  - label: 'Norrbottens Kuriren, Kultur'
    permalink: norrbottens-kuriren-kultur
hide_table_of_contents: true
---
I sommar har himlen fällt många tårar. Tänk om regnet vill påminna oss om rätten att gråta. Om tillåten sorg.

<!--truncate-->

Visst ser hon friskare ut nu, viskar vännerna om änkan. Hon har fått tillbaka färgen i ansiktet. Vi pratar om sorgen som vore den en sjukdom, något som kan botas med positiva tankar, förnekelse eller tre dagars vila. Hon tar det bra, säger vi om den som inte kan gråta. Att vara stark är att inte visa några känslor. Konstgjord andlighet lär ut konstgjord andning som livsstrategi. Så hanterar du dina känslor - sorg och skuld är bara negativa tankeimpulser. Lär dig konsten att stoppa undan och gå vidare. 

Men det finns bara en väg ur sorgen och det är genom den. Att låta smärtan forma om livet. Tiden läker inte alla sår, men vi kan möjligen lära oss att leva med dem. Ansiktets färg blir aldrig densamma hos den sörjande. Sorgen tillför nya färger och det gåtfulla är att livet efteråt kan te sig inte bara annorlunda utan också skönt. Sorgen helar och bildar helhet.

Och medan jag skriver byter sommaren om till höst. Löv faller.

/Gunnar Sjöberg
