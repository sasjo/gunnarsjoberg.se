---
title: "Skyddsfaktor 100"
slug: skyddsfaktor-100
tags:
  - label: 'Norrbottens Kuriren, Kultur'
    permalink: norrbottens-kuriren-kultur
hide_table_of_contents: true
---
Jag såg en rökare kyssa sin nyfödde son. För en stund blev barnvagnen som en rullande rökmaskin. Det var en märklig syn – livets vagga och dödens kista i ett. Vad är kärlek om kyssar ger cancer? 

<!--truncate-->

Några dagar senare möter jag en välbepansrad inlinesåkare. Ensam och stark besegrar han Bergnäsbron och med en rustning för några tusen är han beredd att möta livet. Han vet att han kan falla men resa sig igen. Problemet är bara att farorna lurar på flera håll.

Vi skaffar cykelhjälm, knäskydd och dubbla airbags. Hjälm till mopeden och flytväst i poolen. Trepunktsbälte, krockbåge och stängsel mot det vilda. Solskyddsfaktor 20 på sommaren, om vintern dubbla kalsonger. Tar det säkra före det osäkra. Inga risker.

Men man blir krockskadad på insidan. Man kan dö av leda och frysa till is av likgiltighet. Hungra efter kärlek och gå under av ensamhet. Ord kan såra och blickar döda. Man knäcks av svek och blir bestulen sin värdighet. Bränd utan sol.

Så hur skyddar vi det som finns under huden? Känslan, sinnet och lusten att leva.

/Gunnar Sjöberg
